---
title: "КОРПОРАТИВНИЙ ДОГОВІР. ЗАБЕЗПЕЧЕННЯ."
summary: "Сергій Макарчук, адвокат Адвокатскої Фірми \"ВАСЬКО\", про способи забезпечення належного виконання корпоративного договору."
date: 2019-04-11
categories:
- "Corporate law"
tags:
- "Corporate law"
---

Вже понад рік українському бізнесу доступний такий правовий інструмент врегулювання відносин як корпоративний договір[1]. Сьогодні його можна використовувати не лише для впорядкування відносин між учасниками господарського товариства (безпосередніх власників бізнесу), а й як ефективний інструмент структурування відносин позичальника і боржника, покупця та продавця, інвестора та товариства. Про найбільш цікаві та нестандартні способи використання корпоративного договору ми розкажемо у нашій наступній статті.  Метою цієї статті є розкриття доступних та найбільш ефективних способів забезпечення реального виконання положень корпоративного договору.

Використовувати корпоративні договори український бізнес намагався і раніше. Для цього застосовувалися іноземні юрисдикції, які представляли собою переоцінений інструмент з точки зору вартості і правозастосування, включаючи судову практику. В той же час, наш досвід показує, що на нову можливість структурувати вказані відносини за допомогою інструменту, наданого тепер українським законодавством, бізнес реагує дещо стримано і не повною мірою користується таким інструментом і його перевагами. 

Вказане, на нашу думку, зумовлено низкою факторів:

(і)   неповне розуміння усіх переваг та можливостей, які надаються корпоративним договором;

(іі)  традиційна обережність українського бізнесу до нових "неперевірених часом" інструментів;

(ііі) певна недовіра бізнесу до суб’єктів правозастосування, пов’язана з його невпевненістю у можливості суб’єктів владних повноважень належним чином тлумачити положення корпоративного договору, що зумовлює потребу уникати відповідної взаємодії.

Враховуючи наведене, Адвокатська фірма «ВАСЬКО» розпочинає серію публікацій, мета яких полягає у донесенні до наших читачів суті корпоративного договору, його практичних аспектів, основних переваг та автономності, тобто можливості його використання незалежно від волі чи рішень будь-яких суб’єктів правозастосування – контрагентів та суб’єктів владних повноважень.

Отже, досягнувши певних домовленостей, цілком прагматичний бізнес завжди хоче отримати не просто формальний документ, який описуватиме ті чи інші відносини, взаємні права і обов’язки тощо. Констатувавши свої домовленості у відповідному документі, бізнес справедливо розраховує, що такі домовленості будуть виконані кожною стороною. У випадку ж порушення зобов’язання існуючий інструмент має забезпечити відновлення порушених прав у максимально ефективний спосіб. 

Проте, нестабільна економічна ситуація та складний комплекс інших факторів, включаючи легковажне ставлення суб’єктів господарського обороту до зобов’язань і закону, високий рівень правової невизначеності, можуть внести свої корективи в договірні правовідносини. В такому випадку сторона, яка добросовісно вступала в правовідносини і розраховувала на належне виконання умов договору контрагентом, не лише стає заручником сторони, яка цей договір порушила, але й буде змушена спрямувати частину своїх ресурсів на отримання того, що вона планувала отримати по договору.

Наша практика показує, що вірогідність належного виконання зобов’язання прямо пропорційна заходам, вжитим для його забезпечення. Не є виключенням в цьому питанні і корпоративний договір. Саме тому зазначений цикл публікацій щодо корпоративного договору ми розпочинаємо з розкриття способів, якими буде забезпечено його ефективне і реальне виконання.

Іншими словами, мета даної публікації – показати бізнесу, що положення корпоративного договору можуть бути реально виконані незалежно від волі контрагента чи інших суб’єктів правозастосування. Вказане досягається за рахунок забезпечення корпоративного договору інструментами, про які ми розповімо нижче.

 

Безвідклична Довіреність.

Почнемо з найбільш очевидного і прямо передбаченого Законом інструменту забезпечення реального та ефективного виконання корпоративного договору – безвідкличної довіреності.

Згідно з визначенням, наведеним у Законі, ключовими особливостями такої довіреності є те, що:

(і)   вона видається з метою виконання або забезпечення виконання зобов'язань учасників товариства як сторін корпоративного договору;

(іі)  предметом таких зобов’язань є права на частку у статутному капіталі або повноваження учасників;

(ііі) вона не може бути скасована без згоди представника до закінчення її строку або може бути скасована лише у випадках, передбачених у довіреності.

Тобто, безвідклична довіреність дозволяє уникнути ситуації, за якої сторона могла б ухилитися від виконання відповідного зобов’язання, оскільки в такому випадку таке зобов’язання буде виконане безпосередньо повіреним, який контролюється та де-факто призначається іншою стороною. При цьому, після видачі такої довіреності вона може бути скасована лише судом. Слід зауважити, що між представниками за безвідкличною довіреністю та сторонами корпоративного договору підписується окремий договір.

Отже, наявність безвідкличної довіреності дозволяє забезпечити реальне виконання умов та положень корпоративного договору без прив’язки до волі особи, проти якої спрямоване таке виконання.

Як це працює:

(і)   домовилися, що продаж частки буде вчинено за визначеною сторонами ціною,

(іі)  контрагент відмовляється або ухиляються підписувати договір купівлі-продажу;

(ііі) договір купівлі-продажу підписується повіреним (від імені особи, яка відмовилася підписати договір) на підставі раніше виданої безвідкличної довіреності.

 

Договір на Користь Третьої Особи.

Закріплене Законом визначення корпоративного договору свідчить про те, що його сторонами можуть бути лише учасники товариства. Тобто, такий договір може бути змінений або припинений учасниками в будь-який момент, навіть у випадку, коли він виступає інструментом забезпечення інтересів третьої сторони. Чи означає це, що корпоративним договором не може скористатися інша особа, яка не є учасником господарського товариства? Відповідь на це питання – ні, не означає. 

Звернемося до концепції договору на користь третьої особи. За змістом Цивільного кодексу України договором на користь третьої особи є договір, в якому боржник зобов'язаний виконати свій обов'язок на користь третьої особи, яка встановлена або не встановлена у договорі. При цьому, з моменту вираження третьою особою наміру скористатися своїм правом сторони договору не можуть розірвати або змінити такий договір без згоди такої третьої особи.

Вказані положення цивільного кодексу, належним чином інкорпоровані в корпоративний договір, фактично «цементують» положення корпоративного договору і надають його бенефіціару впевненість у тому, що корпоративний договір не буде достроково припинено, а його положення не будуть змінені без його згоди.

Застава Часток в Статутному Капіталі.

Закінчити статтю хочеться таким традиційним інструментом забезпечення виконання зобов’язання як застава частки в статутному капіталі товариства.

Хоча сама по собі застава є класичним засобом забезпечення зобов’язання і існує з часів римського права, практична реалізація неправильно структурованої застави частки в статутному капіталі є вкрай проблематичною за наявності найменшого спротиву боржника або інших учасників товариства.

З урахуванням положень Закону України «Про товариства з обмеженою та додатковою відповідальністю» ефективне звернення стягнення на частку, передану в заставу, потребує складного та ешалонованого структурування.

Висновок.

Підсумовуючи все вищевикладене, сьогоднішнє законодавство надає бізнесу можливість:

(і)    використання корпоративного договору для врегулювання широкого кола правовідносин;

(іі)  забезпечити реальне та ефективне виконання зафіксованих в корпоративному договорі домовленостей (безвідклична довіреність, договір на користь третьої особи, застава частки в статутному капіталі товариства тощо).

В даній статті запропоновано загальний огляд порушеного питання, проте наш професійних досвід дозволяє запропонувати своїм Клієнтам унікальні корпоративні рішення з урахуванням останніх змін законодавства.

Сергій Макарчук, адвокат Адвокатскої Фірми "ВАСЬКО",

[1] В даній статті мова піде про корпоративний договір у розумінні Закону України "Про товариства з обмеженою та додатковою відповідальністю".